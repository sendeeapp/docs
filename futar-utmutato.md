# Mire lesz szükséged?

## Androidos telefon és mobil internet

A napi munkához, címek fogadásához és az elszámoláshoz is a Sendee mobil alkalmazást fogjuk használni, ami Androidos készülékekre érhető el.

Ezen az appon keresztül tudsz megbízásokat fogadni, mi pedig pedig ennek segítségével tudunk betájolni téged folyamatosan a városban, így jelezve a rendszernek, hogy épp hol tartózkodsz, és az alapján melyik kiszállításokat lennének a legalkalmasabbak a számodra. A pozíciód azért is hasznos, mert így például az étterem egy vásárló kérdésére gyorsan meg tudja mondani, hogy mikorra számíthat az étel megérkezésére, és nem kell ezért téged hívnia, ezzel is feltartva téged a haladásban. Az alkalmazás segít abban is, hogy folyamatosan rögzíti neked a teljesített címeket és az ezekből származó keresetedet, így ezt nem kell külön vezetned.

Az alkalmazás úgy tudja mindezt nyújtani neked, nekünk és az éttermeknek egyaránt, ha folyamatosan kapcsolódni tud az internetre és eléri a GPS szerinti pozíciódat. Emiatt az Androidos mobilon felül élő mobilnet kapcsolatra is szükséged lesz.

## Erkölcsi bizonyítvány

Nekünk is, és neked is fontos, hogy ez egy megbízható munkahely legyen. Fontos a jó csapat, és fontos, hogy legyen egy tiszta erkölcsi bizonyítványod. Sok étteremmel vagyunk kapcsolatban, ezért ők is elvárják, hogy az összes Sendee egyformán hozza az elvárt szintet.

### Hogy szerezhetek erkölcsi bizonyítványt?

2017-től a korábbiakhoz képest több helyen és módon is kérelmezhető a hatósági erkölcsi bizonyítvány, így személyesen, telefonon, a postákon kitöltött igénylőlappal valamint már interneten is lehet igényelni, ráadásul már költségvonzata sincs, így ingyen tudod kérni az alábbi módokon.

1. Személyesen a bűnügyi nyilvántartó szerv ügyfélszolgálatán, vagyis a 1097 Budapest IX. kerület, Vaskapu utca 30/A címen igényelhető erkölcsi bizonyítvány azzal, hogy előtte a 1818-as telefonszámon keresztül időpontot kell foglalni. A személyes ügyintézésre hétfőtől csütörtökig 8:00 és 16:30 között, pénteken 8:00 és 15:00 között van lehetőség.
2. Benyújtható az erkölcsi bizonyítvány iránti kérelem postai úton is. Az igényléshez szükséges formanyomtatványt a postán kell kérni, és azt a Belügyminisztérium Bűnügyi Nyilvántartó Hatóság címére kell megküldeni (1476 Budapest, Pf. 278).
3. Interneten keresztül akkor tudsz erkölcsi bizonyítványt igényelni, ha rendelkezel Ügyfélkapuval. Amennyiben még nincs Ügyfélkapu regisztrációd, úgy azt bármelyik okmányirodában vagy Kormányablakban tudod kezdeményezni szintén ingyen. Ha rendelkezel Ügyfélkapu regisztrációval, akkor az igénylést a www.magyarorszag.hu honlapon keresztül a bejelentkezést követően az “Elektronikusan intézhető ügyek” fül alatt az „Erkölcsi bizonyítvány igénylés – Webes ügysegéd” fülre kattintva teheted meg.
4. Telefonon keresztül az erkölcsi bizonyítvány a 1818-as Kormányzati Ügyfélvonalat tárcsázva igényelhetsz a Részleges Kódú Telefonos Azonosítás regisztrálást követően, amelyre személyesen bármelyik okmányirodában vagy Kormányablakban tudsz regisztrálni.

A hatósági erkölcsi bizonyítvány kiállítása iránti eljárás évente négy alkalommal illetékmentes. Az ötödik vagy efölötti számú kérelem esetén az általános mértékű közigazgatási eljárási illetéket kell megfizetni \(3000 Ft\).

## Bankszámla

Ma már szinte mindenkinek van bankszámlaszáma, de ha erre mégis szükséged lenne, akár mert a Sendee kerestedet szeretnéd egy külön számlára kérni, segítünk neked nyitni egyet. A bankszámlaszám azért fontos, mert heti rendszerességgel ide fogod kapni a fizetésed, automatikusan, annak megfelelően, mennyit dolgoztál. Rövid távon ideiglenes megoldásként egyedi esetekben a csatlakozás első időszakában készpénzes kifizetés is megoldható.

### Hogyan nyithatok bankszámlaszámot?

A bankszámla nyitást csak személyesen lehet intézni, a neked megfelelő bank kiválasztását követően. A számlanyitáshoz minden esetben kelleni fognak a személyazonosító okmányaid, így az érvényes személyi igazolványod és lakcímkártyád. Ezen felül – attól függően, hogy milyen minőségben szeretnél bankszámlát nyitni – az alábbi okiratokat vidd magaddal a bankba.

* **Egyéni vállalkozóként:**
  * Vállalkozói igazolvány vagy az EVIG (egyéni vállalkozói igazolvánnyal rendelkező vállalkozók központi nyilvántartása) által a nyilvántartába vételről adott igazolás, vagy a vállalkozási tevékenység végzését lehetővé tevő más okirat
  * Nemzeti Adó- és Vámhivatalnál történt nyilvántartásba vételéről szóló okirat \(ha áfa fizetésére kötelezett az egyéni vállalkozó\)
  * Adószámot és/vagy statisztikai számjelet tartalmazó okirat, amennyiben az más dokumentumból nem derül ki
* **Egyéni cégként/betéti társaságként/közkereseti társaságként:**
  * Létesítő okirat \(alapító okirat vagy társasági szerződés\)
  * Cégjegyzésre jogosultak közjegyző által hitelesített aláírási címpéldánya vagy ügyvéd által ellenjegyzett aláírás-minta
  * Cégjegyzésre jogosult személyazonosító okmánya
  * 30 napnál nem régebbi cégkivonat \(vagy annak hiteles másolata\) vagy a bejegyzést tanúsító, 30 napnál nem régebbi elektronikus tanúsítvány

## Adószám

Hiszünk a legális munkavállalásban és téged is erre bíztatunk, hidd el, nem lesz olyan bonyolult. Ha nincsen még vállalkozásod vagy nem vagy magánvállalkozó, a KATÁ-t ajánljuk. A KATA a kisadózó vállalkozások tételes adója, amelynek szabályait a kisadózó vállalkozások tételes adójáról és a kisvállalati adóról szóló 2012. évi CXLVII. törvény tartalmazza.

### KATA előnyei:

* Segítünk beindítani, keresd bátran ajánlott adószakértő partnerünket.
* Fix havi 50 ezer Ft adó, ezzel az adózási formával 12 millió forintot is kereshetsz egy évben.
* Bármikor, bármennyiszer szüneteltetheted, ha 2 hónap pihenésre vágysz.
* Másnak is állíthatsz ki számlát, amennyiben más foglalkozást is űzöl.
* Tartalmazza a TB \(Társadalombiztosítási\) díjad, így jár az ellátás minden SZTK-ban, ha beteg lennél.
* ÁFA mentes (alanyi adómentes), azaz a teljes összeg, amit kiszámlázol, a tiéd, egyből a bankszámlaszámodra érkezhet.
* Számlázz.hu-val digitálisan az interneten állíthatsz ki számlákat, nyomtató sem kell.
* Adóbevallásban az adószakértőnk segítséget ad.

> ### Diák vagy?
>
> Ez esetben van egy jó hírünk, mert a KATA havi díja azoknak a vállalkozóknak, akik diákkal rendelkeznek, csak havi 25 ezer Ft.

### Van már vállalkozásod, például egy kft-d?

Természetesen ha már van egy vállalkozásod, akkor úgy is szerződhetsz, ilyenkor

* heti fizetésed utalásához mindenképpen számlát kell kiállítanod,
* a könyvelőddel a szokásos módon intézheted az adóbevallásod,
* érdemes azonban átgondolni a kisadózói státusz által nyújtott rengeteg előnyt a meglévő céged tevékenység-bővítése helyett.

### Tudj meg többet a KATÁ-ról

**Ki lehet KATA adóalany?**

A KATA alanya lehet az egyéni vállalkozó, az egyéni cég, a kizárólag magánszemély taggal rendelkező betéti társaság, valamint a kizárólag magánszemély taggal rendelkező közkereseti társaság.

**Ki nem lehet KATA adóalany?**

Nem adóalany az a vállalkozás, amelynek adószámát az adóhatóság az új adónem \(a KATA\) választásának bejelentését megelőző két éven belül törölte, vagy ezen időszakban a vállalkozás adószáma jogerősen fel volt függesztve.

Nem választhatja az adóalanyiságot továbbá az a vállalkozás sem, amely KATA adóalanyiság választásának évében az Önálló vállalkozók tevékenységi jegyzéke, illetve a TEÁOR 2008 szerint 68.20 Saját tulajdonú, bérelt ingatlan bérbeadása, üzemeltetése besorolású tevékenységből bevételt szerzett.

**Az adóalanyiság kezdete és a bejelentés időpontja már működő adózók esetében**

A már működő adózók esetében az adóalanyiság a feltételek megléte esetén a választás bejelentését követő hónap első napjával jön létre.

**Az adóalanyiság kezdete és a bejelentés időpontja kezdő vállalkozások esetében**

A tevékenységét év közben kezdő vállalkozás bejelentését az állami adóhatósághoz való bejelentkezéssel egyidejűleg teljesítheti. Ebben az esetben az adóalanyiság a vállalkozás nyilvántartásba vételének napjával vagy – ha az korábbi időpont – a létesítő okirat ellenjegyzésének napjával jön létre.

**A bejelentés módja**

A tevékenységüket év közben kezdő vállalkozások esetében az adóalanyiság választásával kapcsolatos nyilatkozat adatai elektronikus úton – a járási, fővárosi kerületi hivatalok okmányirodai és a cégbírósági nyilvántartásba vételi kérelemmel egyidejűleg – az ún. egyablakos rendszeren keresztül érkeznek meg az állami adóhatósághoz.

A közvetlenül az állami adóhatósághoz bejelentkező egyéni vállalkozók a T101 jelű adatlapot használhatják. A T101E bejelentő lapot a már működő, az egyéni vállalkozók nyilvántartásában szereplő egyéni vállalkozók nyújtják be. A már működő kkt., bt., egyéni cég a T201T jelű adatlap útján jelentkezhet be.

**A bejelentendők köre és a bejelentés adattartalma**

A KATA hatálya alá bejelentkezett kisadózó vállalkozásnak legalább egy fő kisadózót be kell jelentenie. Kisadózó lehet a tételes adót jogszerűen választó egyéni vállalkozó esetében maga az egyéni vállalkozó, egyéni cég esetén annak tagja, bt. és kkt. esetében pedig a társaság kisadózóként bejelentett tagja.

A bejelentésben nyilatkozni kell arról is, hogy a kisadózó főállású kisadózónak minősül-e, valamint nyilatkozni lehet arról is, ha a kisadózó vállalkozás a főállású kisadózó után magasabb összegű tételes adó megfizetését választja. A főállású és a nem főállású kisadózó közötti különbségtétel azért lényeges, mivel a fizetendő tételes adó nagysága a bejelentett kisadózók számától és attól függ, hogy a kisadózó főállású-e vagy sem. A főállású kisadózó biztosítottnak minősül, társadalombiztosítási ellátásra, álláskeresési ellátásra szerezhet jogosultságot. A nem főállású kisadózó nem minősül biztosítottnak, így ezen jogviszony alapján nem szerezhet a főállású kisadózónál említett jogokat.

**Mennyi a kisadózó vállalkozások adója?**

A bejelentett kisadózók után a bejelentés hatálya alatt megkezdett minden naptári hónapra a tételes adó egészét kell megfizetni:

* Főállású kisadózó havi 50 ezer Ft \(emelt ellátás választása esetén 75 ezer Ft\)
* Főállásúnak nem minősülő kisadózó \(pl. 36 órás munkaviszony mellett, nyugdíj mellett\) havi 25 ezer Ft - naptári évben 12 millió forintnál több bevétel esetén a 12 millió Ft feletti rész 40%-át kell adóként megfizetni \(a nem teljes naptári évben kisadózónak minősülők esetében a bevételi határ: kisadózó vállalkozás jogállásainak hónapja x 1 millió Ft/hó\)

**Alanyi adómentesség \(AAM\)**

Alanyi adómentesség \(általános forgalmi adó megfizetése alóli mentesség\) abban az esetben választható, ha az adóalany árbevétele sem a tárgyi naptári évet megelőző naptári évben, sem a tárgyi naptári évben nem haladja meg a 8 millió Ft-ot. Az értékhatár átlépésétől kezdve az áfa összegét fel kell számolni, áfabevallást kell készíteni, és kettő évig az áfakörből nem lehet kilépni.

**Mikor nem kell megfizetni a kisadózó után az adót?**

Azon hónapokra vonatkozóan, amelyek egészében a kisadózó

* táppénzben, baleseti táppénzben, terhességi-gyerekágyi segélyben, gyermekgondozási díjban, gyermekgondozási segélyben, gyermeknevelési támogatásban vagy ápolási díjban részesül,
* katonai szolgálatot teljesítő önkéntes tartalékos katona,
* fogvatartott,
* egyéni vállalkozói tevékenységét szüneteltette
* kivéve, ha a kisadózóként folytatott tevékenységébe tartozó munkát végez.

A kisadózó vállalkozások tételes adója nem csak az adminisztrációs terheket csökkentheti, hanem egyúttal ez az adó több közterhet is kivált:

* Vállalkozói személyi jövedelemadó, vállalkozói osztalékalap utáni adó, vagy átalányadó megállapítása, bevallása és megfizetése
* Társasági adó megállapítása, bevallása és megfizetése
* Személyi jövedelemadó, járulékok, a magánszemélyt terhelő 14%-os egészségügyi hozzájárulás megállapítása, bevallása és megfizetése
* Szociális hozzájárulási adó és a céget terhelő 10%-os vagy 27%-os egészségügyi hozzájárulás, valamint a szakképzési hozzájárulás megállapítása, bevallása és megfizetése

## Egy kis elköteleződés

Vannak olyan szempontok, amelyeket nem a törvény szabályoz, hanem mi szeretnénk a lehető legjobb minőségű szolgáltatást biztosítani, és ez nem menne nélküled, úgyhogy azt kérünk, hogy ezeket vedd figyelembe.

* Szeretnénk, ha udvariasan beszélnél az ügyfelekkel, éttermekkel. Nekik is lehet rossz napjuk, neked is. Ha sok negatív visszajelzést kapunk rád, azt meg kell beszélnünk, és ez hosszútávon azt is eredményezheti, hogy a felhasználói fiókod letiltásra kerül.
* Szeretnénk, ha munkába rendes ruhában érkeznél, ha esik ha fúj, akkor is.
* Sajnos nem a legjobb a futárok reputációja általában, ne te legyél az, aki ész nélkül megy át a piroson, löki fel a gyalogosokat. Legyetek igényesek arra, amit és ahogy csináltok.
* A mindenkori KRESZ betartásáról reméljük, nem kell külön beszélnünk, de kérünk, hogy óvatosan közlekedj, és tartsd be a közlekedési szabályokat. Az alkohol és bármilyen más tiltott szer hatása alatt lenni tiltott a rendszer használata közben, ennek nem betartása a profilod tiltását vonja maga után.
* Kötetlen a munkaidőd, ami elsősorban neked adja meg azt a rugalmasságot és szabadságot, hogy akkor és annyit dolgozz, amikor és amennyit szeretnél. Ugyanakkor gondolj arra is, hogy ha huzamosabban problémák merülnek fel és nem működik a közös munka, akkor szerződést is bonthatunk veled. Fontos, hogy ez egyáltalán nem cél és jó megoldás, úgyhogy ehhez csak a legutolsó esetben szeretnénk folyamodni.

# Bejelentés

Ahhoz hogy hivatalosan is futárrá válhass, néhány feltételnek meg kell felelned. Ezekben mindig segítünk, amit tudunk, elintézünk mi magunk. Az alábbi papírokat személyesen kitöltjük majd és elküldjük a megfelelő szerveknek.

### A bejelentéshez szükséges feltételek

* A folytatni kívánt szolgáltatási tevékenység \(vendéglátó-ipari termék házhozszállítása\) engedélyezése iránti kifejezett kérelem
* A kereskedő \(élelmiszer-vállalkozó\) neve, címe, illetve székhelye
* Ha a kérelmet képviselő útján nyújtja be: képviselője neve, székhelye
* A kereskedő cégjegyzékszáma, az egyéni vállalkozó nyilvántartási száma
* A kereskedő statisztikai számjele
* A működési terület jegyzéke, a működési területtel érintett települések, vagy – ha a tevékenység egy vagy több egész megyére vagy az ország egészére kiterjed – a megyék, illetve az országos jelleg megjelölése
* A kereskedelmi tevékenység helye szerinti bontásban a folytatni kívánt kereskedelmi tevékenység formája \(csomagküldő kereskedelem\)
* Az egyes kereskedelmi helyek szerinti bontásban a forgalmazni kívánt termékek megnevezése és sorszáma \(1.1. Meleg-, hideg étel\)
* A folytatni kívánt kereskedelmi tevékenység jellege \(kiskereskedelem\)

A kérelemhez csatolni kell az igazgatási szolgáltatási díj megfizetését igazoló dokumentum \(banki átutalásról kiállított igazolás vagy csekkszelvény\) másolatát.

A kérelmet az élelmiszer-ellenőrző hivatalnak 30 napos \(általános\) ügyintézési határidőn belül kell elbírálnia. Ezt a határidőt az élelmiszer-ellenőrző hivatal vezetője egy alkalommal 30 nappal meghosszabbíthatja.

Az élelmiszer-ellenőrző hivatal az engedély iránti kérelem alapján helyszíni szemlét tart. A helyszíni szemlén a kerületi hivatal eljáró tisztviselője jegyzőkönyvben rögzíti a megállapításokat. Amennyiben a helyszíni szemle alapján megállapítható, hogy az élelmiszer kiskereskedelmi forgalomba hozatala nem felel meg a vonatkozó előírásoknak, az élelmiszer-vállalkozónak lehetősége van az általa vállalt határidőn belül a hiányosságok pótlására.

Ha a kérelem, a kérelmező vagy a folytatni kívánt tevékenység nem felel meg a jogszabályi követelményeknek, és a hiányosság nem is orvosolható, az élelmiszer-ellenőrző hatóság a kérelmet elutasítja.

Ha a kérelem, a kérelmező vagy a folytatni kívánt tevékenység csak bizonyos feltételek mellett felel meg a jogszabályi követelményeknek, az élelmiszer-ellenőrző hatóság vagy felhívja az ügyfelet a hiányosságok pótlására vagy feltételes engedélyt ad.

Ha a kérelem, a kérelmező és a folytatni kívánt tevékenység is megfelel a jogszabályi feltételeknek, az élelmiszer-ellenőrző hatóság az engedélyt kiadja.

Az engedély határozatlan időre – azaz visszavonásig – szól.

# Jármű Tudnivalók

A munkát biciklivel, autóval és segédmotoros kerékpárral is végezheted. Természetesen a jogosítványodnak \(és ezzel együtt a lakcímkártyádnak is\) mindig nálad kell lennie, és ezen felül a járművednek az alábbi papírokkal, valamint tartozékokkal kell rendelkeznie.

## Motorosoknak

* A segédmotor tulajdonjogát vagy használati jogát biztosító okirat
* Elsősegélynyújtó felszerelés
* A külső zajra \(elhaladási zaj\), valamint a hajtómotor kipufogógáz szennyezőanyag-tartalmára vonatkozó jóváhagyási jel
* Ételszállító doboz \(ha nincs ilyen “pizzás dobozod”, tudunk adni, amit később letörleszthetsz, de persze kifizetheted előre is\)

## Autósoknak

* Érvényes forgalmi engedély
* Igazolás a kötelező felelőssségbiztosítás befizetéséről
* Elakadásjelző háromszög
* Láthatósági mellény
* Elsősegélynyújtó felszerelés
* Hibátlan állapotú pótkerék
* Ételszállító doboz

## Bicikliseknek

* Bicajosként főként az ételszállító táska a fontos, ezt tudunk adni neked, amit később letörleszthetsz, de persze kifizetheted előre is.
* A KRESZ szabályainak megfelelő, megbízható bringa és felszerelés:
  * Előre fehér, hátrafelé piros színű, folyamatos vagy villogó fényt adó lámpa
  * Piros színű hátsó fényvisszaverő prizma
  * Csengő
* Fényvisszaverő ruházat \(lakott területen kívül, éjszaka vagy rossz látási viszonyok között\)
* Lakat: egyetlen dolog, amibe érdemes befektetned, az egy normális lakat. Napi százszor fogod lekötni a bringád, néha oszlopokhoz, kerítéshez vagy bringatárolóba. Egy jó lakattal ez 1 másodperc meló, és nem utolsósorban nem lopják el olyan egyszerűen a munkaeszközöd.

# Házhozszállítás engedélyezése

## A szolgáltatási tevékenység leírása

A szolgáltatási tevékenység vendéglátó-ipari termék, azaz étel, cukrászati, hidegkonyhai készítmény házhoz szállítva történő, végső fogyasztó számára, csomagküldő kereskedelem keretében történő értékesítését foglalja magában.

A vendéglátó-ipari termék házhozszállítása a gazdasági tevékenységek egységes osztályozási rendszerében \(TEÁOR'08\) az 53 Postai, futárpostai tevékenység ágazatba, ezen belül az 53.2 Egyéb postai, futárpostai tevékenység alágazatba, valamint az 53.20 Egyéb postai, futárpostai tevékenység szakágazatba tartozik.

## Az élelmiszer-vállalkozó kötelezettségei

A házhozszállítást végző élelmiszer-vállalkozó működése során

* a külső és a belső környezetnek, az elhelyezésnek, az elrendezésnek, a méreteknek, a berendezéseknek, az eszközöknek, a technológiáknak, a termelési és tárolási kapacitásnak, a felhasznált élelmiszer, illetve élelmiszer-összetevők biztonságosságának, minőségének, az alkalmazott csomagolóanyagok és fertőtlenítőszerek megfelelőségének, illetve biztonságos alkalmazásának, az alkalmazott személyek egészségének, szakképesítésének, illetve szaktudásának alkalmasnak kell lennie az
* élelmiszer-biztonsági és élelmiszer-minőségi előírások betartásának folyamatos garantálására;
* olyan önellenőrzési, minőségbiztosítási, nyomonkövetési, termék-visszahívási rendszereket vagy ilyen rendszerek olyan elemeit kell működtetni, amelyekkel biztosítható az élelmiszer biztonságossága, megfelelő minősége, azonosíthatósága és nyomon követhetősége;
* az üzemelés teljes időtartama alatt jelen kell lennie egy - élelmiszer-biztonsági szaktudással rendelkező - azonnali intézkedésre feljogosított, felelős személynek.

## A szolgáltatási tevékenység megkezdésével összefüggő eljárások

A vendéglátó-ipari termék házhozszállítása tekintetében az engedélyt kiadó; az engedéllyel rendelkező élelmiszer-vállalkozókról szóló nyilvántartást vezető; a vendéglátó-ipari termék házhozszállítását ellenőrző, valamint a vendéglátó-ipari termék házhozszállítása szolgáltatási tevékenység felügyeletét ellátó hatóságként a fővárosi, illetve megyei kormányhivatalnak az élelmiszer-vállalkozó székhelye szerint illetékes élelmiszerlánc-biztonsági és állat-egészségügyi igazgatósága, valamint a járási állat-egészségügyi hivatal \(a továbbiakban: élelmiszer-ellenőrző hivatal\) jár el.

Az engedély iránti kérelmet személyesen szóban vagy írásban, továbbá postai úton írásban lehet benyújtani az élelmiszer-vállalkozó székhelye szerinti élelmiszer-ellenőrző hivatalnál.

# Rendelések menete, rendelés feldolgozása

Azt említettük már az elején, hogy a munkához mindenre a Sendee mobil alkalmazását fogjuk használni. Az alábbiakban a rendelés menetét igyekszünk összefoglalni, hogy lásd, hogyan zajlik majd egy kiszállítás a mobil app segítségével.

1. Az alkalmazás kezdőképernyőjén egy kapcsolóval tudod állítani, hogy éppen dolgozol-e.
2. Ha aktív módba állítod magad, a rendszer azonnal elkezd veled is számolni mint elérhető kiszállító, és a közelben lévő éttermekből keres neked munkát.
3. Ha elfáradtál vagy épp ebédelni mész, kapcsold ki magad, bátran, bármikor. Csak tudjunk róla, hogy épp nem vagy elérhető.
4. Az éttermek bármikor hívhatnak futárt, a szolgáltatást pont erre találtuk ki. Az éttermeknek a kiszállítási címet, árat és a megrendelő nevét és telefonszámát kell megadniuk. Emellett megkapod az étterem címét és elérhetőségeit is.
5. Érdemes a napot 10 ezer Ft-tal kezdened \(különböző címletekben\), és legyen nálad váltópénz is, hogy simábban menjenek a dolgok.
6. Készpénzes rendelés esetén az étteremnél leadod a szállítandó csomag árát, amit majd a kiszállításkor a megrendelőtől fogsz visszakapni.
7. Ha a rendelés bankkártyás volt, akkor nincs mit tenned, csak elhozod az étteremből a csomagot és már mehetsz is.
8. A helyszíni bankkártyás fizetést nem támogatjuk, úgyhogy ilyen címet nem fogsz kapni.
9. Minden alkalommal ellenőrizd tételesen, milyen csomag van nálad, mielőtt elindulnál az étteremtől! Mindig jobb ha egy-két percet késel, mert mindent alaposan átnéztél, mint hogy a címen vegyétek észre, hogy lemaradt egy somlói, és emiatt kelljen plusz egy kört menned.
10. Ha kiszállítottál egy címet, az alkalmazásban egy gomb megnyomásával jelezheted, hogy készen vagy, így az étterem is követni tudja, hogy melyik kiszállítás történt már meg, és mikor jöhet a következő cím.
11. Ha valami probléma merülne fel, az alkalmazásban minden telefonszám elérhető. Az étterem, a címzett, legrosszabb esetben a Sendee központ telefonszáma.
12. Ha nem sikerül kiszállítani egy címet, semmi pánik, a legfontosabb, hogy megoldjuk a helyzetet, és tudjunk róla, hogy mi történt. Ilyenkor sikertelen kiszállítást kell beállítanod, és megírni hogy miért nem jött össze. Fontos, hogy pontos leírást adj a sikertelen kiszállítás körülményeiről. Amennyiben ezt nem teszed meg, és emiatt nem tudjuk pontosan felderíteni a probléma okát, a rendszer adott esetben rád terhelheti a kárt.
13. A kiszállítás végeztével újra elérhetővé válasz a rendszer számára, amely rögtön számol veled a beérkező újabb megrendeléseknél.